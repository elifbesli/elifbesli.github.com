---
layout: post
title: Hikayesizleştirme Sanatı: Torino Atı
---

“Bu filmi gözleriniz ve kalbiniz ile izleyin.”  diyor Bela Tarr.

Filmi tanıtmadan önce, en azından film hakkında biraz fikir edinebilmek açısından Bela Tarr sinemasına değinmek, dünyaya Bela Tarr kadrajından bakmanın ne demek olduğunu açıklamak istiyorum.

“Ben size hayatın nasıl olduğunu göstereceğim” diyerek yola çıkan Tarr, tarzı hakkında bir ipucu vermiştir aslında. Peki nasıldır hayat Tarr’a göre? Gerçek. Bela Tarr’ın bana en çok dokunan özelliği, işlediği varoluşçuluk sorgulamalarından, boşluk ve sıradanlıklardan ziyade nasıl sorguladığıydı, sinematografi ve mizanseni çok iyi bir şekilde kullanımı, Mihály Vig’in müzikleriyle birleşen kesintisiz rüzgarın film ruhunu beslemesi, ya da en basitinden belki de siyah-beyaz’ın gerçeksi ve derin etkisiyle Tarr’ın kendine has anlamlandırma biçimiydi. Karamsarlığı, evrenin post-apokaliptik görüntüsünü insanın ruh haliyle harmanlayıp, metaforlarla süsleyerek epik bir şiir bir şöleni sunuyor bize Tarr. Yönetmenin estetik kavramı günümüz sanat-film olarak bilinen tekdüze modelin aksine zevkli ve akıcı bir seyirden ziyade, seyirciye bir başyapıt sunuyor. Anlatıma yaklaşımınız nasıl? sorusuna verdiği cevapta ise “Bizim farklı bir anlatım tarzımız var. Hikaye bizim için ikinci planda. Esas olan her zaman insanlara nasıl dokunacağınız. Gerçek hayata nasıl daha fazla yaklaşabilirsiniz? Biz konuşurken başka pek çok şey olmaya devam ederken hayat hakkında bir şeyleri nasıl anlayabilirsiniz? Örneğin, masanın altında neler olup bittiğini bilmiyoruz ancak orada ilginç, önemli ve ciddi şeyler oluyor.” Filmdeki ardı ardına sıralanan 6 günde (6 günde yaratılan 6 günde yok oldu.) gerçekleşen tüm rutin işlerin farklı açılardan seyircilere aktarılması da –Ohlsdorfer ve kızının patates yemelerinin farklı açılardan çekimi gibi- bir cevap niteliği taşır.

Film, Nietzsche’nin suskunluğa geçiş dönemi olarak nitelendirilen zihinsel çöküşün ve içe kapanışının arkasındaki hikayeden esinlenilerek kurgulanıyor. Filmin konusu ise şöyle:

Friedrich Nietzsche, 3 Ocak 1889′da Torino’da Via Carlo Alberto’daki 6 numaralı binanın kapısından sokağa adımını atar. Belki yürüyüş yapmak, belki de postaneden mektuplarını almaktır amacı. Kendisine uzak olmayan ya da fazlasıyla uzakta kalan bir fayton sürücüsü inatçı atına söz dinletemiyordur. Faytoncunun tüm baskılarına rağmen, hareket etmeyi reddediyordur at. Sonra, ismi muhtemelen Giuseppe Carlo Ettore olan faytoncunun sabrı taşar ve kırbacını eline alır. Nietzsche, kalabalığın yanına gelir ve o ana dek öfkeyle köpüren sürücünün acımasız sahnesini sona erdirir. Sağlam yapılı ve gür bıyıklı Nietzsche, birden faytona doğru atılır ve kollarını atın boynuna dolayıp hıçkırarak ağlamaya başlar. Olaya şahit olan diğerleri, Nietzsche’yi evine bırakır. İki gün boyunca bir divanda hareketsiz ve sessizce dinlenir Nietzsche. Ta ki son sözlerini mırıldanıncaya dek: “Mutter, ich bin dumm! (Anne, ne aptalım!)” ve yaşamının kalan son on yılını, uysal ve delirmiş bir şekilde annesinin ve kız kardeşlerinin himayesi altında geçirir. Atın akıbeti hakkında ise hiç bir şey bilinmiyor. Film de aslında tam olarak bu noktada başlıyor: “Ata ne oldu? “

![](http://i.hizliresim.com/NEGP5L.jpg)

Filmin yapısını anlamak için özellikle bu sahne üzerinde derin düşünülmesi gerekir. Okuyup  etkilendiğim ve ufkumu açan bir yazıdaki benzetme üzerinden yazıma devam edeceğim. Yekta Kopan’ın ”Varolmanın Dayanılmaz Ağırlığı” adlı yazısından yola çıkacağım. Kopan’ın Ergun Kocabıyık’ın kitabı ”Dolaylı Hayvan” ile sembolize edilen hayvan metaforlarının, ruh/beden ve akıl karşılığına denk gelen boyutları oldukça önem kazanmaktadır. Kopan’ın bu kitaptan alıntılar yaparak at imgesini bahse açtığı bölümleri düşünmek, filmi daha kapsamlı ele almamızı sağlayacaktır. At sembolü, Kopan’ın da belirttiği üzere Mevlana’dan Freud’a kadar geniş bir yelpazede açıklama yoluna gidilmiştir. Kitapta yer alan bazı kısımlardan hareketle at sembolü: ”**Beden bir araba, Atman bu arabaların içindeki yolcu gibidir… Ayırt etme yetisine sahip ve zihnini kontrol altına alabilen bir insanın duyuları ise, bir sürücünün terbiyeli atları ile dizginlere itaat eder.**”

Arabacı(akıl), ata(beden) arabayı(ruh) taşıması için kırbaç vuruyor(acı çektiriyor).

Tüm filmlerinde bıktırıcı tekrarlar, uzun sekanslar, kadrajda anlamsız bir karenin dakikalarca durmasıyla tanınan Tarr bu filminde varoluşun anlamsızlığı, saçmalığı hatta bunaltısını hissettirmek istemiştir. Her şey tekrar eder, her şey bıktırırcasına tekrar eder, hep dinmeyen bir fırtına vardır, rüzgar hep konuşur, tahtakuruları bile sus düşer rüzgara devreder sözü, birey çaresizdir, güçsüzlük, yoksunluk, bir birey olarak sistemlerin çarkı altında ezilmişlik, ruhsal olarak yalnızlık, hep insana varoluşunu sorgulatır, “neden varım ve neden acı çekmeye mahkumum?” Tarr, Nietzsche felsefesinde “aynı olanın sonsuz döngüsü” üzerinde yoğunlaştığından, filmde aynı şeyler tekrar eder, durur. Tüm anlattıklarında Nietzsche’nin gözlerini atın gözlerinde arar bir nevi Tarr. (Çünkü herkesin bildiği Nietzsche’nin, o attan pek de farkı yok. Her ikisi de film boyunca durmak bilmeyen rüzgardaki toz misali. Yok oluş herkes için aynı.) Adamın kızı, her biri 3 dakikadan 3 kez babasını giydirir, 3 kez kuyudan su almaya gidilir ve dönülür, 3 Kez yemek olarak haşlanmış patates yenir, at ahıra tüm ayrıntıları tekrardan gösterilerek 2 kez sokulur iki kez de çıkarılır. Karamsarlık her yerdedir, hep fırtına vardır. İnsan hep yalnızdır, baba-kız günde 3 cümleden fazla konuşmaz. Ölüm saçmadır, at yemeği reddederek intihar eder. Her şey karamsardır (tek geçim kaynağı at ölür, kuyudaki su kurur.), çaresizlik vardır. Baba- kız başka bir yer bulamaz ve susuz kuyuya geri dönerler.İnsanın var olduğunu hissederek bu varlığa anlam katma çabası varlığı ve hiçliği sorgulaması ve birçok yolun çaresizlik ve umutsuzluğa çıkması siyah-beyaz kadar net.Bu bunaltıcı rutin tempoda at bile yaşamayı reddeder, kuyudaki su kurur. Tarr hiçbir filminde hikayelere yer vermez, çünkü hikayeler artık bitmiştir.

Filmde hiçbir şey olmuyor, herhangi bir olay gerçekleşmiyor. Ama bir hiçliği anlatmanın en güzel yolu da bu değil midir aslında?.Tarr duruma öyle özgün  dokunmuş ki, kamera açısını değiştirerek bile duruma yeni bir boyut kazandırıyor ve seyirciye yeni bir düşünce katmanı sunuyor. Hiçliğin hikayesi tüm bu kadraj, ışık, müzik gibi eldeki malzemelerin doğru yer ve zamanda kullanımı ve yönetmenin de yeteneğiyle paralel bir şekilde oluşmaya başlıyor.
Yağını kabul etmeyip yanmayan fitil ile beraber sönen ışıklar karşısında Ohlsdorfer son sözünü söyler: “Yarın olsun, yine deneriz.” Ve böyle sürüp giden sonsuz bir döngü  devam eder.

![](http://i.hizliresim.com/mLRBL2.jpg)

Son olarak, film gerçekleri ya da Tarr’ın deyimiyle “varolmanın dayanılmaz ağırlığı”nı konu edindiğinden, dayanamayıp kapatabilirsiniz. Ama bence bu da filmin ne kadar başarılı olduğunun bir göstergesidir.
İyi Seyirler.




